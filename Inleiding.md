## Inleiding 

### Aanleiding
In Nederland wordt heel veel informatie bijgehouden over objecten die we buiten in het terrein aantreffen. Bij die objecten kan worden gedacht aan wegen, water, gebouwen, spoorlijnen en bomen. Een deel van de over deze objecten vastgelegde informatie is alleen van belang voor heel specifieke toepassingen. Denk hierbij bijvoorbeeld aan het aantal keren dat een grasveld per jaar wordt gemaaid (maai-regiem). Deze informatie is in het algemeen niet voor iedereen van belang. Er is echter ook informatie die breed wordt gebruikt. Denk dan bijvoorbeeld aan het bouwjaar van een gebouw.

Op dit moment zijn veel van deze breder gebruikte gegevens over objecten verspreid over verschillende registraties. Het gaat daarbij zowel om registraties die de status van basisregistratie hebben gekregen, als om registraties waarin gegevens over deze objecten ten behoeve van een specifieke toepassing of ten behoeve van gebruik binnen een bepaalde sector zijn vastgelegd. De belangrijkste basisregistraties waarin informatie over fysieke objecten is opgenomen zijn de Basisregistratie Adressen en Gebouwen (BAG), de Basisregistratie Grootschalige Topografie (BGT), de Basisregistratie Waardering Onroerende Zaken (WOZ) en de Basisregistratie Topografie (BRT). Voorbeelden van andere registraties waarin gegevens over fysieke objecten zijn opgenomen zijn de registraties voor het Beheer van de Openbare Ruimte (BOR-registraties), Nationaal Wegenbestand (NWB) en het Actueel Hoogtebestand Nederland (AHN).

Elk van deze registraties kent op dit moment een eigen informatiemodel. Tussen verschillende van deze informatiemodellen heeft in de loop van de jaren afstemming plaatsgevonden. Toch is er nog steeds sprake van een gebrekkige aansluiting tussen deze verschillende informatiemodellen. Met de samenhangende objectenregistratie (SOR) wordt beoogd om meer samenhang aan te brengen tussen de verschillende objecttypen en de eigenschappen die daarover worden bijgehouden. Hiermee kunnen bijhoudingsprocessen worden vereenvoudigd, de informatievoorziening flexibeler worden opgezet en de wensen van gebruikers om meer samenhangende informatie worden ingewilligd.


### Ontwikkeling van de objectenregistratie
Vanaf 2017 is er gewerkt aan de beeldvorming over de inhoud en werking van een samenhangende objectenregistratie. Daarbij zijn vanuit een interbestuurlijke kerngroep objectenregistratie eerste denkbeelden ontwikkeld over onder meer de context waarin een dergelijke registratie functioneert en de doelstellingen die met een dergelijke registratie zouden moeten worden bereikt. Ook is nagedacht over de wijze waarop de ontwikkeling van een samenhangende objectenregistratie zou moeten plaatsvinden uitgaande van de bestaande situatie en de behoefte een dergelijk traject beheersbaar te houden. Verder zijn er een aantal globale uitgangspunten geformuleerd voor het gegevensmodel van een samenhangende objectenregistratie, het voorziene inwinnings- en productieproces en de (architectuur van de) ontsluiting van gegevens. Tenslotte zijn ook eerste beelden ontwikkeld over de organisatie en governance en over de financiering. De resultaten van dit traject zijn vastgelegd in een beleidsvisie (schetsontwerp) (https://www.geobasisregistraties.nl/basisregistraties/documenten/beleidsnota/2019/11/29/beleidsvisie-samenhangende-objectenregistratie ) voor een samenhangende objectenregistratie. Deze is eind november 2019 door het BAG BAO en de Regieraad BGT vastgesteld.

Sindsdien wordt er gewerkt aan een verdere invulling van een drietal onderwerpen, die samenvallen met drie van de vijf lagen uit het NORA-vijflaagsmodel (https://www.noraonline.nl/wiki/Vijflaagsmodel) (figuur 1):

- Een uitwerking van de governance, organisatie en financiering van een samenhangende objectenregistratie, bestaande uit onder meer een beschrijving van taken en verantwoordelijkheden, de inrichting van de besluitvormingsstructuur, financieringsafspraken en een eerste opzet van ketenprocessen (organisatorische laag / laag 2 uit het NORA-vijflaagsmodel). Hiervan zijn op dit moment nog geen documenten beschikbaar.

- Een uitwerking van de inhoud van een samenhangende objectenregistratie, bestaande uit onder meer inhoudelijke uitgangspunten, de invulling van een aantal generieke onderwerpen die van belang zijn voor de informatiemodellering en een conceptuele beschrijving van de SOR-begrippen (soorten objecten), de eigenschappen die daarvan worden vastgelegd en de waarden die deze eigenschappen kunnen aannemen (informatielaag / laag 3 uit het NORA-vijflaagsmodel). Dit document heeft hierop betrekking.

- Een uitwerking van de architectuurbeschrijving van de ICT-voorzieningen voor een samenhangende objectenregistratie, bestaande uit een afbakening van de systeembegrenzing, ICT-inrichtingsprincipes en een uitwerking van de functionele onderdelen van de ICT-voorzieningen en hun onderlinge samenhang (applicatielaag / laag 4 uit het NORA-vijflaagsmodel). Hiervan is een consultatieversie beschikbaar (https://docs.geostandaarden.nl/disgeo/cv-al-arch-20201203/).

![NORA5laagsmodel](media/NORA5laagsmodel.png)
 
Figuur 1 : NORA-vijflaagsmodel

### Conceptueel model
Ten aanzien van de inhoud van een samenhangende objectenregistratie zijn er aanvullend op de ontwikkeling van de eerste denkbeelden over zo’n registratie door enkele interbestuurlijke werkgroepen verkenningen uitgevoerd naar de onderwerpen bouwwerken, wegen, water en natuur & landschap. Deze verkenningen vormden tezamen met eerder in verschillende trajecten geuite verbetersuggesties en nadere gedachtenvorming over de objectenregistratie de basis voor een eerste uitwerking van de inhoud van een samenhangende objectenregistratie. De resultaten van deze eerste uitwerking zijn vastgelegd in het hoofdlijnenrapport inhoud samenhangende objectenregistratie (https://docs.geostandaarden.nl/disgeo/hiso/). De op het hoofdlijnenrapport binnengekomen reacties in een reviewronde waren overwegend positief. Zij gaven geen aanleiding om de gepubliceerde versie van het hoofdlijnenrapport aan te passen. De gemaakte opmerkingen zijn (daar waar relevant) meegenomen in de nu voorliggende verdere uitwerking van de inhoud van de registratie.

Het hoofdlijnenrapport is daarbij verder uitgebouwd tot een eerste versie van een conceptueel model van de samenhangende objectenregistratie. Het opstellen hiervan is begeleid door een interbestuurlijke werkgroep inhoud. Aanvankelijk was het de bedoeling om de verdere uitwerking vorm te geven door het organiseren van brede werkbijeenkomsten. Vanwege de crisis als gevolg van COVID-19 moest er uiteindelijk worden gekozen voor een werkwijze, waarbij vanuit de werkgroep inhoud enkele subwerkgroepen en gelegenheidsverbanden zijn gecreëerd die los van elkaar verschillende onderdelen van het conceptueel model hebben voorbereid. Vanuit de werkgroep inhoud is op basis hiervan vervolgens een eerste samenhangende beschrijving van een conceptueel model samengesteld. Deze versie is in de maanden oktober en november 2020 openbaar geconsulteerd. De resultaten van deze consultatie zijn verwerkt in dit document.

Het conceptueel model heeft globaal betrekking op de reikwijdte van de bestaande basisregistraties BAG, BGT en BRT en onderdelen van de WOZ-administratie, NWB en enkele specifieke onderdelen van de BRK. Bestaande objecttypen en de daarbij behorende eigenschappen vanuit de BAG en de BGT, enkele bestaande eigenschappen van objecttypen die raken aan bebouwing vanuit de WOZ en objecttypen en de daarbij behorende eigenschappen vanuit de BRT die (in de toekomst) nodig blijven voor het maken van een vernieuwd BRT kaartproduct, vormden daarbij het startpunt voor het conceptueel model. Hierbij zijn objecttypen en eigenschappen overgenomen in het model, tenzij er expliciete redenen aanwezig waren om dat niet te doen. Deze redenen waren onder meer:

- een andere ordening van begrippen  en eigenschappen of het in de huidige vorm verdwijnen ervan als gevolg van een strikter onderscheid in 
reële en functionele objecttypen;
- het samenvoegen van objecttypen en eigenschappen in vernieuwde begrippen omdat deze een hoge mate van overlap vertoonden of er een aanscherping van begrippen heeft plaatsgevonden;
- het niet langer opnemen van een aantal gedetailleerde typeringen die in de praktijk nauwelijks gebruikt worden en waarbij vraagtekens konden worden gesteld bij de wenselijkheid om deze in een basisregistratie op te nemen;
- het aanpassen van de waardenlijsten van een aantal eigenschappen om deze beter aan te laten sluiten op waarden zoals deze in sectorregistraties worden gehanteerd.


### Model van begrippen en informatieproducten

Dit conceptueel model is ontwikkeld vanuit het in de eerder genoemde beleidsvisie opgenomen uitgangspunt dat een samenhangende objectenregistratie wordt vormgegeven vanuit een nadrukkelijke scheiding tussen de vastlegging van gegevens en de functionaliteit voor het bewerken, opvragen en presenteren daarvan. Hiermee wordt aangesloten op moderne inzichten over de organisatie van de gegevenshuishouding, zoals deze onder meer worden gehanteerd in het kader van Common Ground. Concreet betekent dit dat het conceptueel model conform de hierbij behorende architectuur van een gegevenslandschap uitsluitend een beschrijving geeft van de begrippen die zijn opgenomen in een samenhangende objectenregistratie. Naast de betekenis van deze begrippen worden eigenschappen die behoren bij deze begrippen beschreven en wordt aangegeven hoe de verschillende begrippen zich tot elkaar verhouden. Het conceptueel model beschrijft daarmee feitelijk de eisen die er inhoudelijk worden gesteld aan het later op te stellen informatiemodel voor de registratie.

Dit model van begrippen moet niet worden verward met de inhoud van informatieproducten die op basis van de gegevens in de samenhangende objectenregistratie (al dan niet in samenhang met gegevens in andere registraties) kunnen worden gemaakt. Onder een informatieproduct verstaan we daarbij gevalideerde, bewerkte of gecombineerde gegevens voor een bepaald gebruik die voldoen aan een bekend en overeengekomen kwaliteitsniveau. Het kan daarbij zowel gaan om een gevalideerde 1:1 verstrekking van gegevens die in een registratie zijn opgenomen als om gegevens die bepaalde bewerkingsslagen hebben ondergaan. Bij bewerkingen van gegevens kan worden gedacht aan [generalisatie](#generalisatie) van gegevens en het transformeren van gegevens tot voor een gebruiker herkenbare begrippen. Bewerkingen vinden altijd plaats op basis van expliciet gedefinieerde transformatieregels. Een informatieproduct kan tenslotte ook ontstaan door het combineren van gegevens vanuit verschillende gegevensbronnen (zoals lokale en sectorale registraties). In dat geval is er sprake van verrijking (zie hiervoor verder paragraaf [aansluiting sectormodellen](#aansluiting-sectormodellen)). De verschillende varianten kunnen worden gevisualiseerd zoals is opgenomen in figuur 2.


![informatieproducten](media/informatieproducten.png)

figuur 2 - Informatieproducten  vanuit gegevensbronnen


Alhoewel de gegevens in het informatieproduct er dus anders uit kunnen zien, zijn deze altijd gebaseerd op dezelfde (niet aangepaste) brongegevens. Welke gegevens er in de informatieproducten worden geleverd en welke structuur deze gegevens hebben, zal bij het ontwikkelen van de informatieproducten worden bepaald en op een later moment in het traject afzonderlijk worden beschreven. Hierbij zijn de behoeften van de gebruikers het uitgangspunt. Gebruikers kunnen worden voorzien van zowel informatieproducten die aansluiten op de huidige producten als nieuwe informatieproducten waarmee optimaal wordt geprofiteerd van inhoudelijke vernieuwingen.
 
In een informatieproduct hoeven dus ook niet alle in de registratie opgenomen gegevens te worden geleverd. Als een bepaalde groep gebruikers bijvoorbeeld alleen is geïnteresseerd in objecten die op dit moment ook daadwerkelijk aanwezig zijn of gebruikt worden, dan kunnen in het voor deze gebruikers bedoelde informatieproduct objecten met een geplande status achterwege worden gelaten. Een ander voorbeeld is de bij veel gebruikers bestaande behoefte om gebruik te kunnen maken van een kleinschalige cartografische presentatie van een gedeelte van de gegevens in de registratie in de vorm van een achtergrondkaart. Door middel van transformatie en generalisatie kan voor deze gebruikers dan een informatieproduct “SOR achtergrondkaart 1:10.000” worden ontwikkeld. Voor gebruikers zal dus in een groot aantal gevallen niet de in dit conceptueel model beschreven structuur van de gegevens bepalend zijn, maar de structuur van gegevens zoals deze in de informatieproducten is opgenomen.
 
Dat laatste geldt overigens ook voor degenen die de gegevens in de registratie gaan bijhouden (de bronhouders). Dat in de samenhangende objectenregistratie ten opzichte van de bestaande situatie de nodige herordening van soorten objecten en eigenschappen plaatsvindt, hoeft niet te betekenen dat dit leidt tot complexere bijhoudingsprocessen. Door de scheiding van gegevens en de functionaliteit voor het bewerken daarvan, kan door een herschikking van functionaliteit in de gebruikte software een deel van de voorgestelde wijzigingen voor de degenen die de registratie bijhouden slechts beperkt zichtbaar zijn. 


### Leeswijzer
In hoofdstuk 2 wordt een opsomming gegeven van de verschillende uitgangspunten die zijn gehanteerd bij de uitwerking van het conceptueel model. 
Vervolgens wordt in hoofdstuk 3 een beschrijving gegeven van een aantal algemene onderwerpen die van toepassing zijn op de gehele inhoud van de samenhangende objectenregistratie. Het gaat onder meer om een algemene uitwerking van de wijze van identificeren, de omgang met geometrie, de opname van meta-gegevens en het gehanteerde historiemodel.
In hoofdstuk 4 wordt kort ingegaan op zowel de samenhang van de samenhangende objectenregistratie als de samenhang hiervan met andere modellen (zoals NEN 3610).
De verschillende SOR-begrippen, eigenschappen en waarden worden in hoofdstuk 5 (reële objecten), hoofdstuk 6 (functionele ruimten), hoofdstuk 7 (registratieve ruimten) en hoofdstuk 8 (geografische ruimten) verder uitgewerkt. 
Om hetgeen in deze beschrijving is opgenomen beter te kunnen relateren aan hetgeen in de bestaande basisregistraties is opgenomen, bevat hoofdstuk 9 de transponering van de objecttypen uit de bestaande basisregistraties naar de samenhangende objectenregistratie. Ook is hier opgenomen welke objecttypen nieuw zijn ten opzichte van de bestaande situatie en welke objecttypen niet langer zullen worden opgenomen.
In de bijlagen is de betekenis van verschillende afkortingen en een overzicht van onderliggende werkdocumenten opgenomen.






