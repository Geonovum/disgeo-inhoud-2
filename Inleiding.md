## Inleiding 

### Aanleiding
In Nederland wordt heel veel informatie bijgehouden over objecten die we buiten in het terrein aantreffen. Bij die objecten kan worden gedacht aan wegen, water, gebouwen, spoorlijnen en bomen. Een deel van de over deze objecten vastgelegde informatie is alleen van belang voor heel specifieke toepassingen. Denk hierbij bijvoorbeeld aan het aantal keren dat een grasveld per jaar wordt gemaaid (maai-regiem). Deze informatie is in het algemeen niet voor iedereen van belang. Er is echter ook informatie die breed wordt gebruikt. Denk dan bijvoorbeeld aan het bouwjaar van een gebouw.

Op dit moment zijn veel van deze breder gebruikte gegevens over objecten verspreid over verschillende registraties. Het gaat daarbij zowel om registraties die de status van basisregistratie hebben gekregen, als om registraties waarin gegevens over deze objecten ten behoeve van een specifieke toepassing of ten behoeve van gebruik binnen een bepaalde sector zijn vastgelegd. De belangrijkste basisregistraties waarin informatie over fysieke objecten is opgenomen zijn de Basisregistratie Adressen en Gebouwen (BAG), de Basisregistratie Grootschalige Topografie (BGT), de Basisregistratie Waardering Onroerende Zaken (WOZ) en de Basisregistratie Topografie (BRT). Voorbeelden van andere registraties waarin gegevens over fysieke objecten zijn opgenomen zijn de registraties voor het Beheer van de Openbare Ruimte (BOR-registraties), Nationaal Wegenbestand (NWB) en het Actueel Hoogtebestand Nederland (AHN).

Elk van deze registraties kent op dit moment een eigen informatiemodel. Tussen verschillende van deze informatiemodellen heeft in de loop van de jaren afstemming plaatsgevonden. Toch is er nog steeds sprake van een gebrekkige aansluiting tussen deze verschillende informatiemodellen. Met de samenhangende objectenregistratie (SOR) wordt beoogd om meer samenhang aan te brengen tussen de verschillende objecttypen en de eigenschappen die daarover worden bijgehouden. Hiermee kunnen bijhoudingsprocessen worden vereenvoudigd, de informatievoorziening flexibeler worden opgezet en de wensen van gebruikers om meer samenhangende informatie worden ingewilligd.


### Ontwikkeling van de objectenregistratie
Vanaf 2017 is er gewerkt aan de beeldvorming over de inhoud en werking van een samenhangende objectenregistratie. Daarbij zijn vanuit een interbestuurlijke kerngroep objectenregistratie eerste denkbeelden ontwikkeld over onder meer de context waarin een dergelijke registratie functioneert en de doelstellingen die met een dergelijke registratie zouden moeten worden bereikt. Ook is nagedacht over de wijze waarop de ontwikkeling van een samenhangende objectenregistratie zou moeten plaatsvinden uitgaande van de bestaande situatie en de behoefte een dergelijk traject beheersbaar te houden. Verder zijn er een aantal globale uitgangspunten geformuleerd voor het gegevensmodel van een samenhangende objectenregistratie, het voorziene inwinnings- en productieproces en de (architectuur van de) ontsluiting van gegevens. Tenslotte zijn ook eerste beelden ontwikkeld over de organisatie en governance en over de financiering. De resultaten van dit traject zijn vastgelegd in een beleidsvisie (schetsontwerp) voor een samenhangende objectenregistratie. Deze is eind november 2019 door het BAG BAO en de Regieraad BGT vastgesteld.
Sindsdien wordt er gewerkt aan een verdere invulling van een drietal onderwerpen, die samenvallen met drie van de vijf lagen uit het NORA-vijflaagsmodel (figuur 1):
•	Een uitwerking van de governance, organisatie en financiering van een samenhangende objectenregistratie, bestaande uit onder meer een beschrijving van taken en verantwoordelijkheden, de inrichting van de besluitvormingsstructuur, financieringsafspraken en een eerste opzet van ketenprocessen (organisatorische laag / laag 2 uit het NORA-vijflaagsmodel). Hiervan zijn op dit moment nog geen documenten beschikbaar.
•	Een uitwerking van de inhoud van een samenhangende objectenregistratie, bestaande uit onder meer inhoudelijke uitgangspunten, de invulling van een aantal generieke onderwerpen die van belang zijn voor de informatiemodellering en een conceptuele beschrijving van de SOR-begrippen (soorten objecten), de eigenschappen die daarvan worden vastgelegd en de waarden die deze eigenschappen kunnen aannemen (informatielaag / laag 3 uit het NORA-vijflaagsmodel). Dit document heeft hierop betrekking.
•	Een uitwerking van de architectuurbeschrijving van de ICT-voorzieningen voor een samenhangende objectenregistratie, bestaande uit een afbakening van de systeembegrenzing, ICT-inrichtingsprincipes en een uitwerking van de functionele onderdelen van de ICT-voorzieningen en hun onderlinge samenhang (applicatielaag / laag 4 uit het NORA-vijflaagsmodel). Hiervan is een consultatieversie beschikbaar.
 
Figuur 1 : NORA-vijflaagsmodel

### Conceptueel informatiemodel
Ten aanzien van de inhoud van een samenhangende objectenregistratie zijn er aanvullend op de ontwikkeling van de eerste denkbeelden over zo’n registratie door enkele interbestuurlijke werkgroepen verkenningen uitgevoerd naar de onderwerpen bouwwerken, wegen, water en natuur & landschap. Deze verkenningen vormden tezamen met eerder in verschillende trajecten geuite verbeter¬suggesties en nadere gedachtenvorming over de objectenregistratie de basis voor een eerste uitwerking van de inhoud van een samenhangende objectenregistratie. De resultaten van deze eerste uitwerking zijn vastgelegd in het hoofdlijnenrapport inhoud samenhangende objectenregistratie. De op het hoofdlijnenrapport binnengekomen reacties in een reviewronde waren overwegend positief. Zij gaven geen aanleiding om de gepubliceerde versie van het hoofdlijnenrapport aan te passen. De gemaakte opmerkingen zijn (daar waar relevant) meegenomen in de nu voorliggende verdere uitwerking van de inhoud van de registratie.
Het hoofdlijnenrapport is daarbij verder uitgebouwd tot een eerste versie van een conceptueel informatiemodel van de samenhangende objectenregistratie. Het opstellen hiervan is begeleid door een interbestuurlijke werkgroep inhoud. Aanvankelijk was het de bedoeling om de verdere uitwerking vorm te geven door het organiseren van brede werkbijeenkomsten. Vanwege de crisis als gevolg van COVID-19 moest er uiteindelijk worden gekozen voor een werkwijze, waarbij vanuit de werkgroep inhoud enkele subwerkgroepen en gelegenheidsverbanden zijn gecreëerd die los van elkaar verschillende onderdelen van het conceptueel informatiemodel hebben voorbereid. Vanuit de werkgroep inhoud is op basis hiervan vervolgens een eerste samenhangende beschrijving van een conceptueel informatiemodel samengesteld. Dit document betreft deze eerste samenhangende beschrijving.
Het conceptueel informatiemodel heeft globaal betrekking op de reikwijdte van de bestaande basisregistraties BAG, BGT en BRT en onderdelen van de WOZ-administratie, NWB en enkele specifieke onderdelen van de BRK. Bestaande objecttypen en de daarbij behorende eigenschappen vanuit de BAG en de BGT, enkele bestaande eigenschappen van objecttypen die raken aan bebouwing vanuit de WOZ en objecttypen en de daarbij behorende eigenschappen vanuit de BRT die (in de toekomst) nodig blijven voor het maken van een vernieuwd BRT kaartproduct, vormden daarbij het startpunt voor het conceptueel model. Hierbij zijn objecttypen en eigenschappen overgenomen in het model, tenzij er expliciete redenen aanwezig waren om dat niet te doen. Deze redenen waren onder meer:
•	een andere ordening van begrippen  en eigenschappen of het in de huidige vorm verdwijnen ervan als gevolg van een striktere scheiding tussen fysieke en functionele objecten;
•	het samenvoegen van objecttypen en eigenschappen in vernieuwde begrippen omdat deze een hoge mate van overlap vertoonden of er een aanscherping van begrippen heeft plaatsgevonden;
•	het niet langer opnemen van een aantal gedetailleerde typeringen die in de praktijk nauwelijks gebruikt worden en waarbij vraagtekens konden worden gesteld bij de wenselijkheid om deze in een basisregistratie op te nemen;
•	het aanpassen van de waardenlijsten van een aantal eigenschappen om deze beter aan te laten sluiten op waarden zoals deze in sectorregistraties worden gehanteerd.

### Hoe moet deze specificatie worden gezien?
Ten aanzien van dit document worden vooraf de volgende aandachtspunten meegegeven:
•	De nu voorliggende eerste versie van een conceptueel informatiemodel betreft nadrukkelijk een document dat is opgesteld door inhoudelijke experts en informatiemodel experts vanuit verschillende organisaties. De opgenomen beschrijvingen betreffen op dit moment nog uitsluitend de mening van deze experts. Over de invulling van het conceptueel informatiemodel heeft nog geen enkele besluitvorming plaatsgevonden. Dat betekent dat de nu opgenomen ordening, beschreven generieke onderwerpen en de eerste beschrijving van begrippen (soorten objecten) , de eigenschappen die daarvan worden vastgelegd en de waarden die deze eigenschappen kunnen aannemen, als gevolg van besluitvorming nog (ingrijpende) wijzigingen kunnen ondergaan. Dit geldt in het bijzonder voor de nu opgenomen eerste indicatie van de mate waarin bepaalde gegevens verplicht in de registratie zullen worden vastgelegd. Dit zal leiden tot aanpassingen, aanscherpingen en nadere uitwerkingen van verschillende in dit document opgenomen begrippen en uitwerkingen. De nu opgenomen definities, waardenlijsten en aansluitingstabellen moeten dan ook niet worden gelezen als definitief of vastgesteld.
•	In dit document is de stand van zaken beschreven van hetgeen het traject in de periode tot en met eind september 2020 heeft opgeleverd. Het is daarmee de stolling van de begin oktober 2020 ontwikkelde denkbeelden en daarmee de basis voor de verdere concretisering en aanvulling die gedurende de rest van 2020 (onder meer naar aanleiding van een eerste openbare review) zal plaatsvinden. Na publicatie van deze versie van het conceptueel model zal, parallel aan de eerste openbare reviewronde van het conceptueel model, door experts worden doorgewerkt aan de verdere aanscherping en uitwerking van verschillende onderdelen. Deze zullen tezamen met de opmerkingen vanuit de eerste openbare reviewronde worden verwerkt tot een complete versie van een conceptueel informatiemodel.
•	In dit document is de inhoud beschreven van de samenhangende objectenregistratie zoals deze op de langere termijn zou moeten ontstaan. In dit document worden nog geen uitspraken gedaan over de wijze waarop een eventuele transitie van de bestaande registraties naar een samenhangende objectenregistratie kan worden vormgegeven. Ook is in het beschreven conceptueel informatiemodel geen rekening gehouden met de wenselijkheid van het tijdelijk opnemen van bestaande objecttypen, eigenschappen of waarden om de transitie naar een samenhangende objectenregistratie op een soepele wijze te laten verlopen. Deze beschrijvingen zullen na positieve besluitvorming over de realisatie van een samenhangende objectenregistratie verder vorm worden gegeven.
•	De samenhangende objectenregistratie is slechts één van de registraties die onderdeel uitmaakt van een gegevenslandschap met daarin verschillende andere registraties, waaronder een groot aantal domeinspecifieke of sectorale geo-registraties. Hierbij is de grondgedachte dat in de samenhangende objectenregistratie objecttypen en eigenschappen daarvan worden vastgelegd die van belang zijn voor gebruik in verschillende overheidsdomeinen. De samenhangende objectenregistratie bevat daarbij aanhaakpunten (in de vorm van identificatiecodes) waaraan andere registraties kunnen koppelen. De samenhangende objectenregistratie fungeert daarmee als een verbindende schakel tussen de verschillende specifieke eigenschappen die van deze objecttypen zijn geregistreerd in de verschillende sectorale registraties. Hiermee bevordert de samenhangende objectenregistratie indirect ook de samenhang met in die sectorale registraties opgenomen specifieke objecttypen en eigenschappen daarvan.

Daarnaast wordt er hier nogmaals op gewezen dat bij het opstellen van het conceptueel informatiemodel is gewerkt vanuit het in de eerder genoemde beleidsvisie opgenomen uitgangspunt dat het ontwerp van een samenhangende objectenregistratie wordt vormgegeven vanuit een nadrukkelijke scheiding tussen de vastlegging van gegevens en de functionaliteit voor het bewerken, opvragen en presenteren daarvan. Hiermee wordt aangesloten op moderne inzichten over de organisatie van de gegevenshuishouding, zoals deze onder meer worden gehanteerd in het kader van Common Ground. Concreet betekent dit dat het conceptueel informatiemodel conform de hierbij behorende architectuur van een gegevenslandschap uitsluitend een beschrijving geeft van het onderdeel gegevensbronnen (gebaseerd op eenduidige informatiemodellen). 
Dat in deze gegevensbronnen ten opzichte van de bestaande situatie de nodige herordening van objecttypen en eigenschappen plaatsvindt, hoeft als gevolg van deze scheiding niet te betekenen dat dit voor degenen die de registratie beheren tot complexere bijhoudingsprocessen leidt. Door een herschikking van functionaliteit in de gebruikte software zullen veel van de voorgestelde wijzigingen voor de degenen die de registratie bijhouden slechts beperkt zichtbaar zijn. Datzelfde geldt ook voor de gebruikers. Gebruikers kunnen worden voorzien van zowel informatieproducten die aansluiten op de huidige producten als nieuwe informatieproducten waarmee optimaal wordt geprofiteerd van inhoudelijke vernieuwingen. Dat voor het samenstellen van deze informatieproducten gebruik wordt gemaakt van een andere combinatie van onderliggende gegevens, zal hierbij voor hen in principe niet zichtbaar zijn. 

### Leeswijzer
In hoofdstuk 2 wordt een opsomming gegeven van de verschillende uitgangspunten die zijn gehanteerd bij de uitwerking van het conceptueel informatiemodel. 
Vervolgens wordt in hoofdstuk 3 een beschrijving gegeven van een aantal algemene onderwerpen die van toepassing zijn op de gehele inhoud van de samenhangende objectenregistratie. Het gaat onder meer om een algemene uitwerking van de wijze van identificeren, de omgang met geometrie, de opname van meta-gegevens en het gehanteerde historiemodel.
In hoofdstuk 4 wordt kort ingegaan op zowel de samenhang van de samenhangende objectenregistratie als de samenhang hiervan met andere modellen (zoals NEN 3610).
De verschillende SOR-begrippen, eigenschappen en waarden worden in hoofdstuk 5 (fysieke objecttypen), hoofdstuk 6 (functionele objecttypen), hoofdstuk 7 (registratieve objecttypen) en hoofdstuk 8 (geografische objecttypen) verder uitgewerkt. 
Om hetgeen in deze beschrijving is opgenomen beter te kunnen relateren aan hetgeen in de bestaande basisregistraties is opgenomen, bevat hoofdstuk 9 de transponering van de objecttypen uit de bestaande basisregistraties naar de samenhangende objectenregistratie. Ook is hier opgenomen welke objecttypen nieuw zijn ten opzichte van de bestaande situatie en welke objecttypen niet langer zullen worden opgenomen.
In de bijlagen is de betekenis van verschillende afkortingen en een overzicht van onderliggende werkdocumenten opgenomen.






